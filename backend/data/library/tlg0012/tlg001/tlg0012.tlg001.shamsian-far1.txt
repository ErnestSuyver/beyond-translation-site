1.0 1-32
1.1 غضب آخیلئوس، پور پلئوس را بسرای، ای الهه؛
1.2 [غضب] ویرانگری که آخاییان را رنج‌های بی‌شمار آورد
1.3 و بسیار روان‌های دلیرِ پهلوانان را به هادس افکند،
1.4 و آنان را خرده‌طعمه‌هایی برای تمام سگان و پرندگان می‌ساخت،
1.5 و اراده‌ی زئوس به فرجام می‌رسید؛
1.6 از آن هنگام که نخست آن دو، پور آترئوس، شهریار مردان، و آخیلئوس خدای‌گون، عنادورزان، کناره گرفتند.
1.7 پس کدامین خدایان آن دو را عنادورزانه در رزمیدن آورد ؟
1.8 پسر لتو و زئوس،
1.9 چرا که او، خشمگین بر پادشاه، بیماری سختی در لشکر برانگیخت
1.10 و مردمان هلاک می‌شدند؛ از آن رو که پورِ آتْرِئوس آن خروسِس کاهن را بی‌احترام کرد،
1.11 چرا که او[خروسس] سوی ناوهای تیزروی آخاییان رفت تا دخترش را آزاد سازد، و جان‌بهای بی‌اندازه می‌برد، بَساک آپولونِ دورتیر‌انداز در دست گرفته بر عصای‌ شاهیِ زرین،
1.12 و همه‌ی آخاییان را التماس می‌کرد و بیشتر دو پورِ آترئوس را، آن دو فرمانده‌ی مردمان:
1.13 پوران آترئوس و دیگر آخاییان نیک‌زره‌پوشیده، بادا که خدایانِ دارای سراهای المپی به شما [رخصتِ] غارت کردن شهرِ پْریام و نیک به خانه بازآمدن را بدهند؛
1.14 اما باشد که فرزند عزیز مرا رها کنید، و این جان‌بها را بپذیرید، به حرمت پسر زئوس، آپولون دورتیرانداز.
1.15 آنگاه تمام آخاییانِ دیگر، هم [درباره‌ی] گرامی داشتن راهب و هم پذیرفتن جان‌بهای درخشان بانگ رضایت برآوردند؛
1.16 باری آگاممنون، پور آترئوس را در دل خشنودی نبود؛
1.17 دگر ظالمانه [خروسس را] معزول می‌داشت
1.18 و با کلام قاطع فرمان می‌داد:
1.19 ای پیرمرد، مگر من کنار ناو‌های میان‌تهی به تو نرسم. چه هم‌اکنون درنگ کرده یا بعدتر باز آمده، اینک عصای‌ شاهی و بساک خداوند تو را حفظ نکند؛
1.20 و من دخترت را رها نخواهم کرد
1.21 تا او را پیری‌ سر رسد، در خانه‌ی من در آرگوس، دور از وطنش، رج‌زنان بر دار [بافندگی] و شریک بستر من؛
1.22 دگر برو،
1.23 مرا برانگیخته مکن، تا امن‌تر بازگردی.
2.0 33-67
2.1 چنین می‌گفت،
2.2 و آن پیرمرد ترسید
2.3 و فرمان را اطاعت می‌کرد،
2.4 و خاموش کنار ساحل دریای خروشان روان گشت.
2.5 آنگه آن پیرمرد، روان سوی دوردست‌ها، شهریار آپولون را، همو که لِتوی نیک‌گیسو زاد، بسی فرا می‌خواند:
2.6 مرا بشنو، ای سیمین‌کمان، ای که خروسه را و کیلای مقدس را پناه داده‌ای و بر تِنِدوسْ توانمندانه شهریاری،
2.7 ای اِسْمینتئوس، اگر گاه بر معبدی برای خشنودی تو بام ساختم و یا اگر گاه برای تو ران‌های پیه‌اندود گاوان و بزان را یکسره سوزاندم، این آرزوی مرا برآورده کن:
2.8 بادا که داناییان تاوان اشک‌های مرا با تیرهای تو دهند.
2.9 دعاکنان چنین ‌می‌گفت
2.10 و آپولون فویْبوس او را می‌شنید.
2.11 با دلی خشمگین، کمان و تیردان دوسرپوشیده بر دوش گرفته، از بلندای المپ پایین آمد؛
2.12 هنگامی که خود حرکت کرد تیرها بر شانه‌های آن خشمگین [به هم خورده] به صدا درآمدند
2.13 و او همچون شب می‌آمد.
2.14 آنگاه دور از ناوها نشست،
2.15 و تیری به میان انداخت؛
2.16 بانگ کمان سیمین، سهمگین بود.
2.17 نخست پی قاطران و سگانِ چابک می‌تاخت
2.18 اما سپس تیری بُرنده سوی خود آنان انداخته و به هدف می‌زد،
2.19 و هیمه‌‌های آتشِ اجساد، پرازدحام، بی‌وقفه می‌سوختند.
2.20 خدنگ‌های خداوند نه روز بر فراز لشکر می‌رفت
2.21 و در [روز] دهم آخیلئوس مردم را به مجمع فرا خواند،
2.22 چرا‌ که الهه‌ی سپیدبازو، هرا، [چنین] به دلش انداخته بود،
2.23 زیرا نگران داناییان می‌بود، از آن رو که مردن‌شان را می‌دید.
2.24 هنگامی که آنان گرد هم آمدند و انجمن شدند، آخیلئوس تیز پا برخاسته میان آنان گفت:
2.25 ای پور آترئوس، اکنون گمان می‌کنم که ما، پس رانده شده، دوباره به خانه باز خواهیم گشت، اگر باشد که از مرگ بگریزیم آنگاه که جنگ و طاعون با هم آخاییان را در هم شکند.
2.26 دگر بیایید، از پیشگو یا قدیس و یا از خواب‌‌گزاری جویا می‌شویم، چرا که رویا از زئوس است. باشد که او بگوید که چرا آپولون فویبوس چنین خشمگین بود؛ آیا او از نیایش و یا قربانی شکوه می‌کند و یا به طریقی دود پیه گوسفندان و بزان بی نقص را دیده است و می‌خواهد بلا را از ما بگرداند.
3.0 68-91
3.1 همانا او چنین گفته، سپس بر جای نشست؛
3.2 و کالخاس، پور تِستور، چه بسا بهترین تعبیرگران پرندگان، از میان‌شان برخاست، او که دانسته بود چه هست و چه خواهد بود و پیشتر بوده است؛ و از طریق نیروی پیشگویی‌ خویش، آن که آپولون فویبوس به او اعطا کرد، ناو‌های آخاییان را سوی ایلیوس هدایت کرد.
3.3 او، نیک اندیشیده در میان‌‌شان سخن راند و گفت:
3.4 ای آخیلئوس، محبوب زئوس، مرا  به سخن گفتن از غضب آپولون، شهریار دورتیرانداز، فرمان می‌دهی؛
3.5 پس من تو را خواهم گفت:
3.6 تو نیز واقف باش
3.7 و مرا سوگند خور که به راستی مرا با سخنان و با دستانت قاطعانه یاری خواهی داد،
3.8 چرا که گمان می‌کنم مردی را خشمگین خواهم کرد که بسیار بر همه‌ی آرگیوس‌ها قدرت دارد و آخاییان از او فرمان می‌برند،
3.9 زیرا پادشاه آنگاه که بر مردی پست‌تر خشم گرفته باشد قدرتمندتر[می‌گردد]،
3.10 از آن رو که حتی اگر خشم خود را همان‌روز فرو خورد، دگر از آن پس در سینه‌ی خویش کینه‌ای دارد تا آنکه به فرجامش رساند؛
3.11 پس تو ابراز دار اگر مرا محافظت خواهی کرد.
3.12 و آخیلئوس تیز پا، در پاسخ او را خطاب کرد:
3.13 بس شهامت یافته و الهام را بگو، آن چه که دانسته‌ای،
3.14 چرا که قسم به آپولون، محبوب زئوس، همو که تو، ای کالخاس، دعاکنان الهام‌هایش‌ را بر داناییان آشکار می‌سازی؛ [تا] من زنده و بر زمین نظاره‌گرم، هیچ یک از داناییان جملگی کنار ناو‌های میان‌تهی بر تو دستان سنگین نخواهد کوفت، و نه حتی توگویی آگاممنون، همو که کنون مباهات می‌کند که بسا بهترینِ آخاییان است.
4.0 92-129
4.1 و آنگاه پیشگوی پارسا، شهامت یافت
4.2 و زبان می‌گشود:
4.3 همانا او نه از نیایشی و نه از قربانی شکوه می‌کند، بلکه به خاطر کاهن، همو که آگاممنون بی‌احترامش کرد،
4.4 دخترش را آزاد نکرد و جان‌بها را نپذیرفت؛
4.5 پس از همین رو آن دورتیرانداز رنج داد و همچنان خواهد داد،
4.6 و بی شک او ویرانی ننگین داناییان را کنار نخواهد گذاشت تا هنگامی که آن دختر تیزچشم را  بی‌قیمت و بی‌جان‌بها به پدر عزیزش بدهی، و برای خروسه قربانی مقدس برده،
4.7 و آنگاه او را خرسند ساخته، باشد که ترغیبش کنیم.
4.8 همانا او چنین گفت و سپس بر جای نشست،
4.9 و آگاممنون، حاکم [سرزمین‌های] فراخ، از میان‌شان برخاست، پور آترئوس پهلوان، رنجیده،
4.10 و دل سراسر سیاهش از غیظ بس مالامال می‌گشت،
4.11 و دو چشمان اش به آتش فروزان مانسته بود؛
4.12 نخست به کالخاس نگاهی ناگوار انداخته، گفت:
4.13 ای پیشگوی بدی‌ها، حتی یک‌بار حرفی نیکو به من نگفتی.
4.14 این بدی‌ها همواره برای پیشگویی کردن تو را در دل عزیز اند
4.15 و هرگز نه سخنی نیکو بگفتی و نه به فرجام رساندی،
4.16 و اکنون پیامبرانه در میان داناییان چنین سخن می‌رانی که بدین خاطر آن دورتیرانداز آنان را رنج می‌آفریند که من پذیرفتنِ جان‌بهای درخشان آن دختر، دخت‌خروسس را نخواستم، چرا که بسی بر آن شدم که خودش را  در خانه نگاه دارم،
4.17 زیرا [او را] بر همسر رسمی‌ام، کلوتایمْنِستْرِه، ترجیح داده‌ام، چرا که  هیچ از او پست‌تر نیست، نه در اندام و قامت، و نیز نه در دل و نه  در کردار؛
4.18 اما چنین خواهم که [او را] باز گردانم، اگر این‌طور بهتر [است].
4.19 من بر آنم که مردم بی‌گزند بمانند، نه اینکه نابود گردند،
4.20 از طرفی، اینک برای من پیشکشی آماده کنید، تا به تنهایی در میان آرگیوس‌ها بدون پیشکشی نباشم، زیرا سزاوار نیست؛
4.21 چرا که همه این را می‌بینید که پیشکشی من جای دیگر می‌رود.
4.22 و آنگاه آخیلئوسِ خدای‌گونِ تیزپا او را پاسخ داد:
4.23 ای پور آترئوس، پرشوکت‌ترین، مال‌دوست‌ترین همگان، چگونه آخاییانِ گشاده دل تو را پیشکشی بدهند؟
4.24 هیچ کجا انبوه اموال عمومی رهاشده‌ای نشناخته‌ایم
4.25 و دگر آنچه از شهرها غارت کردیم، قسمت شده است،
4.26 و مردمان را پس گرفتن آن بخشیده‌ها سزاوار نیست.
4.27 اکنون دگر تو آن [دختر] را پیش خداوند بفرست،
4.28 از طرفی ما آخاییان [تو را]  سه برابر و چهار برابر تلافی خواهیم داد، اگر زمانی زئوس [رخصت] دهد که شهر نیک‌دیوارکشیده‌ی ترویا را غارت کنیم.
5.0 130-171
5.1 و آگاممنون حاکم  در پاسخ او گفت:
5.2 ای آخیلئوس خدای‌سان، گرچه دلیر هستی، اما این چنین [افکاری را] در ذهنت پنهان مکن، چرا که نه مرا فریب خواهی داد و نه ترغیب خواهی کرد.
5.3 مگر می‌خواهی که درحالی‌که تو پیشکشی‌ات را داشته باشی، من بدین گونه بی‌نصیب بنشینم، که مرا به وانهادن او فرمان می‌دهی؟
5.4 باری اگر آخاییان گشاده‌دل مرا پیشکشی خواهند داد که مطابق دلم فراهم شده، به نحوی که هم‌ارزش باشد؛
5.5 و اگر ندهند، من برای خود به چنگ می‌آورم، چه پیشکشی تو باشد، یا آیاس و یا ادیسه، به چنگ آورده، خواهم برد؛
5.6 و آن‌کس که سویش روم، او خشمگین خواهد گشت
5.7 و همانا دگر بار این‌ها را مرور خواهیم کرد.
5.8 اکنون بیا، ناوی سیاه به دریای خدای‌گون بکشانیم،
5.9 و بر آن پاروزنانی به کفایت گردآوریم
5.10 و قربانی در آن بنهیم،
5.11 و خودِ دخت‌ خروسس خوبرو را برنشانده،
5.12 و یک نفر مرد رایزن، راهبر باشد، یا آیاس یا ایدومنئوس یا ادیسه‌ی خدای‌گون، یا تو، ای پور پلئوس، سهمگین‌ترینِ همه‌ی مردان؛ تا [قربانی] مقدس را ذبح کرده، او را، آن دورتیرانداز را خرسند سازی.
5.13 و سپس آخیلئوس تیز پا قهرآلود نگریسته، به او گفت:
5.14 هان ای جامه‌ی بی‌شرمی پوشیده، ای طمعکار، چگونه کسی از آخاییان با رغبت از سخنان تو پیروی کند، و به راهی رفته یا با مردان توانمندانه بجنگد؟
5.15 چرا که من به خاطر نیزه‌اندازان ترویایی به اینجا برای جنگیدن نیامدم، از آن رو که برای من هیچ تقصیرکار نیستند،
5.16 زیرا هرگز نه گله‌  و نه اسبان مرا گریزاندند و نه در فتیای جوان‌پرور و حاصل‌خیز هرگز محصولی را آسیب رساندند، چرا که بسی چیزها در میان بود، هم کوه‌های پرسایه و هم دریای خروشان.
5.17 دگر ای بس بی‌شرم، ای سگ‌چشم، برای اعاده‌ی احترام از ترویاییان برای منلائوس و خودت همگی از تو پیروی کردیم تا تو خرسند گردی؛
5.18 و بدین نه اعتنایی کرده
5.19 و نه وقعی می‌نهی
5.20 و تهدید می‌کنی که خود پیشکشی‌ مرا که برایش زحمت بسیار کشیده‌ام و پسران آخاییان به من دادند برای خود می‌بری؛
5.21 و آنگاه که آخاییان شهر نیک‌ سامان‌یافته‌ی ترویاییان را غارت کنند هرگز پیشکشی چون آنِ تو نگیرم.
5.22 باری بیشترِ دشواری جنگ را دستان من پیش‌می‌برند،
5.23 و با این حال اگر هنگام تقسیم غنایم رسد تو را پیشکشی بس عظیم‌تر [است]،
5.24 اما من [پیشکشی] اندک و عزیز بُرده، آنگاه که از جنگیدن خسته شوم سوی ناوها می‌روم.
5.25 اکنون روانه‌ی فتیا می‌شوم، چرا که بی‌شک با ناوهای نوک‌خمیده سوی خانه بازگشتن بسی بهتر است،
5.26 فکر نمی‌کنم [بخواهم] در اینجا بی‌احترام‌ شده، برای تو مال و ثروت بیندوزم.
6.0 172-205
6.1 و آنگاه شهریار مردان، آگاممنون، به او جواب داد:
6.2 بی‌شک اگر دلت [بدین سو] می‌رود، بگریز.
6.3 من تو را التماس نمی‌کنم که به خاطر من بمانی،
6.4 در کنار من دیگران [بسیار] اند که مرا احترام خواهند کرد و مهمتر از همه زئوس رای‌زن.
6.5 [تو] برای من منفورترینِ شاهان زئوس‌پرورده هستی،
6.6 چرا که عنادورزی و جنگ و نبرد تو را همیشه عزیز [بوده است].
6.7 اگر بس قدرتمند هستی، زمانی خداوند  آن را به تو اعطا کرد.
6.8 با ناوهای خودت و هم‌رزمان خودت سوی خانه برو و بر مورمیدون‌ها شهریاری کن،
6.9 من به تو وقعی نمی‌نهم
6.10 و به کینه‌‌توزی‌ات توجهی نمی‌کنم،
6.11 اما به تو چنین اخطار خواهم داد:
6.12 چون آپولون فویبوس دخت خروسس را از من برای خود می‌رباید، من او را با ناو‌های خودم و هم‌رزمان خودم خواهم فرستاد،
6.13 باری من خود به استراحتگاهت رفته، دخت‌بریسئوس خوبرو را، آن پیشکشی تو را ببرم، تا خوب ببینی چقدر از تو برتر هستم، و نیز دیگری بترسد که [خود را] همچون من بداند و با من قیاس کند.
6.14 چنین گفت
6.15 و پور پلئوس را درد آمد،
6.16 و در قلب اش میان سینه‌‌‌ی پرمو بین دو تصمیم مردد ماند: یا او شمشیر تیز از کنار ران بیرون کشیده، آنان را بایستاند، و خود پور آترئوس را بکشد، یا خشم فرو برده و دلش را مهار کند.
6.17 او درحالی‌که در دل و جانش در آن [تصمیم] تعمق می‌کرد، داشت شمشیر بزرگش را از غلاف بیرون می‌کشید ، اما آتنا از آسمان آمد،
6.18 زیرا هرا، الهه‌ی سپیدبازو، هر دو را به یک اندازه در دل دوستدار و نگران، [او را] پیش فرستاد.
6.19 پشت سر ایستاد
6.20 و پور پلئوس را از مو‌ی زرینش گرفت؛ تنها بر او خود را آشکار کرده،
6.21 و هیچ یک از آن دیگران نمی‌دیدند.
6.22 آخیلئوس حیران شد،
6.23 برگشت
6.24 و به‌ ناگاه آتنای پالاس را شناخت،
6.25 و دو چشم هولناک آن [الهه] فروزان گشت.
6.26 پس او را صدا کرده، با سخنان بالدار پیش‌ می‌خواند:
6.27 ای فرزند زئوسِ دارنده‌ی آیگیس‌، چرا باز آمده‌ای؟
6.28 از آن رو که گستاخی آگاممنون، پور آترئوس را ببینی؟
6.29 دگر به تو خواهم گفت
6.30 آنچه گمان می‌کنم به انجام خواهد رسید:
6.31 که با جسارتش به زودی جان [خود] را از میان ببرد.
7.0 206-244
7.1 آنگاه آتنا، الهه‌ی درخشان‌چشم او را گفت:
7.2 من از آسمان آمدم تا غیظ تو را پایان دهم، اگر فرمان بری،
7.3 و الهه‌ی سپیدبازو، هرا، هر دو را به یک اندازه در دل دوستدار و نگران، مرا پیش فرستاد.
7.4 دگر بیا و از عنادورزی دست بردار،
7.5 و شمشیر در دستت را مَکِش،
7.6 بلکه همانا با سخنانت او را بیم ده که چگونه خواهد بود؛
7.7 چرا که من چنین می‌گویم،
7.8 و بی‌شک آن [چه می‌گویم]  به انجام خواهد رسید.
7.9 و آنگاه به خاطر همین گستاخی تو را سه برابر هدایای درخشان خواهد بود،
7.10 تو اما خویشتن‌داری کن،
7.11 و از من فرمان بر.
7.12 و در پاسخ آخیلئوس تیز پا او را گفت:
7.13 ای الهه، گرچه در دل بسی خشمگین گشته [ام]، بایستی سخن هر دوی شما را پاس داشت؛
7.14 زیرا چنین بهتر [است].
7.15 آن کس که از خدایان فرمان برد، او را چه بهتر می‌شنوند.
7.16 [چنین] گفت
7.17 و دست سنگین بر قبضه‌ی سیمین گذاشت،
7.18 شمشیر بزرگ به غلاف باز فرو برد،
7.19 و از فرمان آتنا نافرمانی نکرد؛
7.20 همو که [دگر] به المپ رفته بود، به سراهای زئوس دارنده‌ی آیگیس‌، نزد دیگر ایزدان.
7.21 اما پور پلئوس دگرباره با سخنان ناگوار پور آترئوس را خطاب کرد،
7.22 و هیچ از خشمش دست برنداشت:
7.23 ای می‌خواره، که چشم سگ و قلب آهو داری، نه هرگز در جنگ کنار مردم زره پوشیدن را در دل تاب آورده‌ای و نه با شایسته‌ترین‌های آخائیان به کمینگاهی رفتن را،
7.24 و این تو را همچون مرگ است.
7.25 بی‌شک تو را مطلوب‌تر است هدیه‌های آن کس را که در لشکر گسترده‌ی آخاییان در برابر تو [چیزی] گوید بربایی.
7.26 ای شاه مردم‌خوار، که بر بی‌مقداران شهریاری می‌کنی،
7.27 بی‌شک، ای پور آترئوس، اکنون برای آخرین بار گستاخی کردی.
7.28 پس به تو می‌گویم
7.29 و بر سوگندی عظیم قسم خواهم خورد؛
7.30 قسم بر این عصای شاهی،  که هرگز برگ‌ و شاخه‌ نخواهد داد، از آن هنگام که نخست در کوه‌ها از کنده‌اش جدا شده است و باز جوانه نخواهد زد،
7.31 چرا که [تیغ] مفرغ، هم برگ‌ و هم پوست را از گرداگردش برکند.
7.32 اکنون اما آن را پسران آخائیان در دست می‌گیرند، آن قانون‌گزاران که از رسوم با نام زئوس دفاع می‌کنند،
7.33 و این تو را سوگندی عظیم خواهد بود.
7.34 بی‌شک زمانی نیازِ به آخیلئوس سراغ جملگیِ پسران آخائیان خواهد آمد،
7.35 و آنگاه حتی زاری‌کنان نخواهی توانست وقتی به دست هکتور خونخوار، مرده بیفتند بسیاری را حفظ کنی؛
7.36 و تو، خشمگین، قلب [خود] را از میان خواهی درید، که چرا بهترین آخائیان را هیچ احترام نکردی.
8.0 245-284
8.1 پور پلئوس چنین گفت،
8.2 و عصای شاهی گل‌میخ زرین کوبیده را بر زمین انداخت،
8.3 و خود نشست؛
8.4 و از سوی دگر پور آترئوس در غضب می‌شد
8.5 و در میان آنان نِسْتور خوش آوا، سخن‌دان شیوای پولسیان، برخاست و از زبان او نوایی شیرین‌تر از شهد جاری گشت.
8.6 اینک همانا بر او دو نسل از آدمیان میرا به زوال رفته است، نخست آنان که هم‌زمان با او بالیده بودند، و نیز [آنان که] در پولس مقدس زاده شده بودند ،
8.7 و میان سومین [نسل] شهریاری می‌کرد.
8.8 او، نیک اندیشیده در میان‌‌شان سخن راند و گفت:
8.9 دریغا! به راستی اندوهی عظیم بر سرزمین آخایی می‌آید
8.10 و بی‌شک پریام و فرزندان پریام به وجد خواهند آمد و دیگر ترویاییان در دل بسی شاد خواهند گشت اگر همه‌ی این‌ها را [درباره] جدال شما دو نفر بدانند، شما که در رایزنی و در رزمیدن از داناییان بالاتر هستید؛
8.11 اما [مرا] اطاعت کنید،
8.12 زیرا هر دو از من جوان‌تر هستید؛
8.13 چرا که من پیش از این با مردانی حتی بهتر از شما همنشین بودم،
8.14 و آنان هرگز مرا سبک نمی‌کردند.
8.15 باری هنوز مردانی چنین ندیدم، و دگر نبینم امثال پیریتوس و دروآس، چوپان مردمان و کاینئوس و اکسادیوس و پلوفموس خدای‌وار، و تسئوس پور آئگئوس، همتای نامیرایان.
8.16 آنان قدرتمندترین مردان بالیده بر زمین بودند،
8.17 [آنان] قدرتمندترینان بودند
8.18 و با قدرتمندترینان می‌رزمیدند،
8.19 و سنتورهای کوه‌نشین را سرسختانه نابود ساختند.
8.20 همانا من با آنان هم‌سخن بودم، از پولس آمده، از دوردست، از سرزمینی دور،
8.21 چرا که آنان خود [مرا] فراخواندند؛
8.22 و من خود به تنهایی می‌رزمیدم،
8.23 و با آنان هیچکس از این میرایانی که کنون بر زمین هستند رزمیدن نتواند؛
8.24 و آنان به پندهای من گوش می‌دادند
8.25 و فرمانم را اطاعت می‌کردند.
8.26 دگر شما نیز اطاعت کنید، چون اطاعت نیکوتر [است].
8.27 تو گر نیک هستی، دختر او را برای خود نبر
8.28 بلکه رهایش کن، همان‌طور که پسران آخائیان نخست به او پیشکش کردند،
8.29 و تو، ای پور پلئوس، مخواه که در برابر شاه عناد ورزی، چرا که شاه صاحب‌عصا، همو را که زئوس ارج داد، هرگز احترامی همسان [با دیگران] قسمتش نشده است.
8.30 گر تو قدرتمندتر هستی و تو را مادر الهه‌‌ای [بود که] زاد، باری، او هنوز برتر است، چرا که بر [مردمانِ] بیشتر شهریاری می‌کند.
8.31 ای پور آترئوس، تو غیظ خود را پایان ده،
8.32 همانا که من خود التماس می‌کنم که خشمت را در برابر آخیلئوس فرونشانی، او که همه‌ی آخاییان را حفاظی است بزرگ در برابر جنگ سخت.
9.0 285-311
9.1 در پاسخ، آگاممنون فرمانروا او را گفت:
9.2 ای پیرمرد، به راستی که تمام این‌ها را بر حق گفتی،
9.3 باری این مرد می‌خواهد بالاتر از تمام دیگران باشد،
9.4 می‌خواهد بر همه قدرت داشته باشد، بر همه شهریاری کند، همگان را فرمان راند؛ و می‌دانم کسی [هست] که پیروی نخواهد کرد.
9.5 اگر خدایانِ همیشه‌ باشنده، از او نیزه‌اندازی ساختند، از این رو او را اجازه‌ی ناسزا سخن‌ گفتن نیز داده‌اند؟
9.6 آنگاه آخیلئوس خدای‌گون حرفش را بریده، او را پاسخ داد:
9.7 باشد که من بزدل و بی‌مقدار خوانده شوم اگر خود را در هر کار و هر آنچه بگویی به تو واگذارم.
9.8 دیگران را چنین فرمان ده،
9.9 اما به من دستور نمی‌دهی،
9.10 چرا که من خود دانم که دیگر از تو اطاعت نخواهم کرد؛
9.11 و تو را چیز دیگری می‌گویم،
9.12 و تو [آن را] به خاطر خودت بسپار:
9.13 من با دستانم به خاطر آن دختر با تو در رزم نمی‌شوم، نه با تو و نه با آن دیگری، چون هر [آنچه را] به من داده، برای خود بردید؛
9.14 و باقی آنچه کنار ناو‌های تیزروی سیاه ا آن من است، هیچ یک از آنها را برخلاف میل من برنگرفته و نخواهی برد.
9.15 بیا، خود بیاموز، باشد که اینان نیز بفهمند
9.16 که بی‌درنگ خون تیره‌‌ی تو بر نیزه‌‌‌ام روان خواهد شد.
9.17 آن دو این‌چنین با سخنان ناسزاوار جدل کرده، برخاستند،
9.18 و انجمن را کنار ناو‌های آخاییان رها کردند.
9.19 پور پلئوس با پور منویتیوس و آن هم‌رزمانش سوی استراحتگاه‌ها و ناو‌های هم‌سنگ می‌رفت،
9.20 اما سپس پور آترئوس، ناو تیزروئی را سوی دریا پیش کشاند،
9.21 بر آن بیست پاروزن گزید
9.22 و در آن قربانی برای خداوند نهاد،
9.23 و دخت‌ خروسس خوبرو را برده و بر نشاند؛
9.24 و ناخدا، ادیسه‌ی پرنیرنگ، [بر آن] قدم در گذاشت.
10.0 312-344
10.1 آنگاه آنان بالا رفته، راه‌های آبی را درمی‌نوردیدند
10.2 و پور آترئوس مردمان را به تطهیر خودشان فرمان می‌داد.
10.3 آنان خود را تطهیر کرده،
10.4 و ناپاکی‌هایشان را به دریا می‌انداختند
10.5 و آپولون را کنار ساحل دریای بی‌حاصل هم از گاوان و هم از بزان قربانی بی‌نقص می‌دادند
10.6 و بوی پیه با دودی چرخان به آسمان رسید.
10.7 آنان این چنین  بدین امور در لشکر مشغول بودند،
10.8 اما آگاممنون به عنادورزی که نخست  با آن آخیلئوس را تهدید کرد پایان نمی‌داد؛
10.9 باری او هم به تالتوبیوس و هم به ائوروباتس، آن دو که پیک و پیشکار آماده به خدمت او بودند، گفت:
10.10 به استراحتگاه آخیلئوس، پور پلئوس روید،
10.11 با دست دخت‌بریسئوس خوبرو را گرفته و بیاورید؛
10.12 و اگر ندهد، من خود با مردان بیشتر آمده برای خود به چنگ آورم،
10.13 و این او را ناگوارتر خواهد بود.
10.14 چنین گفته، [آنان را] پیش می‌فرستاد،
10.15 و با کلام قاطع فرمان می‌داد.
10.16 آن دو ناگزیر کنار ساحل دریای بی‌حاصل پیش رفتند
10.17 و به استراحتگاه و ناو‌های مورمیدون‌ها رسیدند،
10.18 و او را نشسته کنار استراحتگاه و نیز ناو سیاهش یافتند.
10.19 آنگاه آخیلئوس از دیدن آن دو هیچ خرسند نشد.
10.20 آن دو، ترسان و شرمگین از پادشاه، ایستادند.
10.21 او را نه چیزی می‌گفتند و نه چیزی می‌پرسیدند؛
10.22 اما او خود در دلش فهمید
10.23 و دهان گشود:
10.24 درود بر شما ای پیک‌ها، فرستادگان زئوس و مردان،
10.25 نزدیک‌تر آیید
10.26 ؛ برای من شما مقصر نیستید، بلکه آگاممنون [مقصر است]، او که شما را به خاطر آن دختر، دخت‌بریسئوس، پیش می‌فرستاد.
10.27 دگر بیا، ای پاتروکلوس زئوس‌تبار، دختر را بیرون آور
10.28 و به این دو بده تا ببرند،
10.29 و این دو خود هم نزد خدایان فرخنده و هم نزد آدمیان میرا، و هم در برابر آن پادشاه بی‌رحم شاهد باشند، اگر زمانی باز به من نیاز شود تا آن دیگران را از ویرانی ننگین در امان دارم؛
10.30 چرا که همانا او در دلْ نابودگرانه می خروشد
10.31 و هیچ ندانسته است که [باید] پیش و پس را با هم دریابد، تا آخاییان کنار ناوها برای او ایمن بجنگند.
11.0 345-385
11.1 چنین گفت،
11.2 و پاتروکلوس هم‌رزم عزیزش اطاعت می‌کرد
11.3 و دخت‌بریسئوس خوبرو را از استراحتگاه بیرون آورد
11.4 و سپرد تا ببرند،
11.5 و آن دو به کنار ناو‌های آخاییان باز می‌گشتند،
11.6 و آن زن ناگزیر با آن دو می‌رفت.
11.7 از طرفی آخیلئوس گریان، دور از هم‌رزمانش، خمیده بر ساحل دریای خاکستری، خیره به آب‌های بی‌پایان نشست.
11.8 دستانش را بالا برده، بسی مادر عزیزش را فرا می‌خواند:
11.9 ای مادر، چون مرا چنین کوته‌عمر زادی، زئوس بلند-رعد المپی مدیون‌ است که احترام مرا به دستم دهد؛
11.10 و او کنون به من حتی ذره‌ای احترام نگذاشت،
11.11 چرا که پور آترئوس، آگاممنون، فرمانروای [سرزمین‌های] فراخ، مرا بی‌احترام کرد،
11.12 زیرا پیشکشی مرا به چنگ آورده، خود برده و نگه می‌دارد.
11.13 اشک‌ ریزان چنین می‌گفت،
11.14 و مادر گرانقدرش نشسته در عمق دریا کنار پدر پیرش او را می‌شنید.
11.15 سراسیمه همچون مه از دریای خاکستری برآمد
11.16 و سپس پیش او [که هنوز] اشک ریزان [بود]، نشست. با دستش او را نوازش کرده، صدا می کرد و سخن می‌گفت:
11.17 فرزندم، چرا می‌گریی؟
11.18 چه غصه‌ای به دل ات آمد؟
11.19 بلند بگو، در ذهنت پنهان مکن، تا هر دو بدانیم.
11.20 آخیلئوس تیز پا آهی سنگین کشیده، او را پاسخ داد:
11.21 [خود] دانسته‌ای،
11.22 پس چرا تمام آن را برای تو که می‌دانی بازگویم؟
11.23 سوی تبس، شهر مقدس ائتیون، می‌رفتیم.
11.24 آن [شهر] را غارت کردیم، و همه را به اینجا می‌آوردیم
11.25 و پسران آخايیان آنها را میان خود به نیکی تقسیم کردند؛
11.26 و برای پور آترئوس، دخت خروسس خوبرو را گزیدند.
11.27 آنگاه خروسس، کاهن آپولون دورتیرانداز سوی ناو‌های تیزروی آخاییان مفرغ‌پوش آمد تا دخترش را آزاد سازد، جان‌بهای بی‌اندازه می‌برد، بساک آپولون دورتیر‌انداز در دست گرفته بر عصای‌ شاهی زرین،
11.28 و همه‌ی آخاییان را التماس می‌کرد و بیشتر دو  پور‌ آترئوس را، آن دو فرمانده‌ی مردمان؛
11.29 آنگاه دگر تمام آخاییان هم [درباره‌ی] گرامی داشتن راهب و هم پذیرفتن جان‌بهای درخشان بانگ رضایت برآوردند؛
11.30 باری آگاممنون، پور آترئوس را در دل خشنودی نبود،
11.31 دگر ظالمانه [او را] معزول می‌داشت
11.32 و با کلام قاطع فرمان می‌داد.
11.33 آن پیرمرد، خشمگین، باز می‌آمد،
11.34 و آپولون او را دعا‌کنان شنید، چرا که برایش بسیار عزیز بود؛
11.35 و تیری نحس سوی آرگیوس‌ها انداخت،
11.36 و اکنون آن مردمان یکی پس از دیگری می‌مردند؛
11.37 و آن  خدنگ‌های ایزد از هر سو بر لشکر گسترده‌ی آخايیان می‌تاخت،
11.38 و پیشگو، نیک دانسته، برای ما الهامات دورتیرانداز را می‌گفت.
12.0 386-427
12.1 من نخست فرمان دادم که بی‌درنگ از خداوند دلجویی کنیم.
12.2 در آن هنگام خشم بر  پور آترئوس چیره شد،
12.3 و ناگاه برخاسته سخنی تهدیدآمیز گفت که کنون به انجام‌رسیده است.
12.4 چرا که آخاییان تیزچشم با ناوی تیزرو او را سوی خروسس می‌فرستند،
12.5 و شهریار را هدیه‌ها می برند.
12.6 کنون پیک‌ها آمدند و او را، آن دختر بریسئوس را، همو که پسران آخاییان به من دادند، از استراحتگاه بردند؛
12.7 باری، تو اگر می‌توانی، فرزند نیکویت را حمایت کن،
12.8 به المپ رفته، زئوس را بطلب، اگر هرگز با سخن و یا با عملی دل زئوس را شاد کردی؛
12.9 چرا که بارها تو را در تالارهای پدرت شنیدم، آنگاه که مباهات‌کنان می‌گفتی پور خرونوس تاریک‌ابر را به تنهایی در میان نامیرایان از ویرانی ننگین در امان داشتی، آنگاه که دیگر المپیان، هرا و پوسیدون و نیز آتنای پالاس، می‌خواستند او را ببندند؛
12.10 اما تو، ای الهه‌، آمده و او را از بند رهاندی، بی‌درنگ آن صدبازو را به المپ افراشته فراخواندی، همو که خدایان، بریارئوس  و همه‌ی مردان آیگایون می‌خوانند،
12.11 چرا که او در زور از پدر خود نیز برتر [است].
12.12 سپس او کنار پور خرونوس و مسرور از ارج او، نشست.
12.13 ایزدان فرخنده از ترس  او چندک زده
12.14 و دگر [زئوس را] نبستند.
12.15 کنون اینها را به یاد او آورده، کنارش نشین و زانوانش را بگیر، بلکه به طریقی یاری رساندن به ترویاییان‌ را بخواهد و آن آخاییان را بر پاشنه‌ی کشتی و گرداگرد دریا در هم کوفته، بُکشد، تا همگی از پادشاه‌شان بهره برند؛ و پور آترئوس، آگاممنون، فرمانروای [سرزمین‌های] فراخ، به بلاهت خود پی برد که بهترین آخاییان را احترام نکرد.
12.16 و آنگاه تتیس، اشک ریزان، او را پاسخ داد:
12.17 آه ای کودک من، چرا تو را به نحسی زاده و می‌پروردم؟
12.18 ای کاش چنین می‌بود که بی اشک و بی اندوه کنار ناوها می‌ماندی، در‌حالی‌که اکنون تو را قسمت [عمری] چنین کوتاه [است] و نه چندان بلند.
12.19 و اکنون هم جوان‌مرگ و هم سرگشته میان همگان می‌گشتی؛
12.20 پس تو را برای قسمتی شوم در تالارها زادم.
12.21 من خود به المپ برف‌گرفته می‌روم تا این سخن تو را به زئوس رعد افکن گویم، بلکه ترغیب گردد.
12.22 باری، تو اکنون کنار ناو‌های تیزرو نشسته، بر آخاییان غضب گرفته، و یکسره از جنگ حذر کن؛
12.23 چرا که زئوس دیروز همراه اتیوپیاییان پارسا برای جشنی سوی اقیانوس رفت
12.24 و خدایان همگی با او همراه شدند،
12.25 اما در روز دوازدهم به المپ باز خواهد آمد ،
12.26 و در آن هنگام به خاطر تو سوی سرای کف-مفرغین زئوس می‌روم،
12.27 به زانوی او افتاده،
12.28 و دانم که او را ترغیب خواهم کرد.
13.0 428-457
13.1 آنگاه چنین گفته برفت
13.2 و او را همان‌جا رها کرد، خشمگین در دلش به خاطر [آن] زن نیک‌اندام، همو که بر خلاف میلش با زور از او گرفتند.
13.3 در همان حال ادیسه، قربانی مقدس برده، سوی خروسه می‌آمد
13.4 و آنگاه که آنان به میان بندر بس ژرف رسیدند، بادبان‌ها را برچیده، و در ناو سیاه نهادند؛
13.5 دکل را نزدیک آورده، شتابان با ریسمان بر پایه‌اش فرو کشیدند
13.6 و ناو را با پارو سوی لنگرگاه پیش راندند.
13.7 لنگرها را بیرون انداخته،
13.8 و ریسمان‌های پاشنه‌ی کشتی را بربستند
13.9 و خود سوی کرانه‌ی دریا بیرون می‌آمدند؛
13.10 قربانی را برای آپولون دورتیرانداز بیرون آوردند،
13.11 دخت‌ خروسس از ناو دریاپیما بیرون آمد؛
13.12 و آنگاه ادیسه پرنیرنگ، او را سوی محراب آورده، در دستان پدر عزیزش می‌نهاد
13.13 و او را گفت:
13.14 ای خروسس! آگاممنون، شهریار مردان، مرا پیش فرستاد تا هم فرزند تو را آورده و هم قربانی مقدس را به خاطر داناییان برای فویبوس ذبح کرده، بلکه از شهریار دلجویی کنیم، همو که کنون آرگوسیان را مصیبت‌های پر سوگ فرستاد.
13.15 چنین گفته، [دختر را] در دستانش می‌نهاد،
13.16 و او خرسند گشته، فرزند عزیزش را پذیرا شد.
13.17 بی‌درنگ قربانی مقدس را برای آن خدا به ترتیب پیرامون محراب نیک‌ساخته ایستاندند،
13.18 دست‌هایشان را تطهیر کردند، و آنگاه بلغور جو بالا بردند؛
13.19 و در میان‌شان، خروسس دست‌ها را بالا برده و بلند دعا می کرد:
13.20 مرا بشنو، ای سیمین‌کمان، ای که خروسه را و کیلای مقدس را پناه داده‌ای و بر تندوس توانمندانه شهریاری؛
13.21 به راستی که پیش از این مرا دعاکنان شنیدی،
13.22 و مرا احترام کردی و مردم آخایی را بس آشفتی.
13.23 هم‌اکنون نیز این آرزوی مرا برآورده کن:
13.24 اینک نیز داناییان را از ویرانی ننگین در امان دار.
13.25 دعاکنان چنین گفت
13.26 و آپولون فویبوس او را شنید.
14.0 458-492
14.1 سپس هنگامی که دعا کردند و  بلغور جو افشاندند، نخست [سر قربانی را] پس کشیدند، ذبح کردند و پوست کندند و ران‌ها را جدا کرده، در پیه دو لایه شده پوشاندند
14.2 و گوشت خام را بر آن‌ [ران‌ها] قرار دادند؛
14.3 و آن پیرمرد بر سیخ آتش می‌زد،
14.4 و بر [آنها] شراب تابان می‌ریخت،
14.5 و جوانان کنار او چنگال‌های پنج‌شاخه در دست می‌گرفتند.
14.6 سپس هنگامی که دو ران [قربانی] تماما سوخت و اندرونه‌ها را خوردند، باقی را تکه کردند و سپس از دو سو به سیخ زدند، ماهرانه کباب کردند، و همه را برای خود پایین کشیدند.
14.7 پس هنگامی که کار خود را متوقف کردند، ضیافتی برپا ساختند و جشن می‌گرفتند و دل‌شان در آن ضیافت برابر هیچ کم نمی‌داشت.
14.8 دگر آنگاه که از میل به خوردنی و نوشیدنی رها شدند، پسران قدح‌ها را لبالب از باده پر کردند، سپس ساغرریزی را آغاز کرده و بین همه تقسیم کردند،
14.9 و آنان تمام روز با رقص و آواز خداوند را خشنود می‌ساختند؛ پسران آخاییان آن دور-کردار را ستوده، سرود‌های آپولونی زیبا می‌سرودند،
14.10 و او شنیده، دلش خشنود می‌گشت.
14.11 و وقتی خورشید پایین رفت و غروب سر رسید، آنگاه کنار ریسمان‌های ناوها به خواب رفتند؛
14.12 و وقتی پگاه انگشت گلگون نوزاده پدیدار شد، در آن هنگام سوی لشکر گسترده‌ی آخاییان رهسپار می‌گشتند.
14.13 آپولون دورتیرانداز آنان را بادی موافق می‌فرستاد،
14.14 و آنان دکل را ایستانده و بادبان‌های سفید را گستردند.
14.15 باد میانه‌ی بادبان‌ها را برآورد،
14.16 و موجِ خیزان در دو سوی دماغه‌ی ناو روان سخت می‌خروشید،
14.17 و آن [ناو] مسیرش را درنوردیده، بر موج می‌رفت.
14.18 پس هنگامی که به لشکر گسترده‌ی آخاییان رسیدند، آنان ناو سیاه را به خشکی بر بالای ساحل کشانده، و تیرک‌های بلند را به زیرش گستردند
14.19 و خود میان استراحتگاه‌ها و ناوها متفرق می‌شدند.
14.20 در همان حال او، پسر زئوس‌تبار پلئوس، آخیلئوس تیز پا، کنار ناو‌های تیزرو نشسته، غضب می‌کرد.
14.21 نه هرگز سوی مجمع شوکت‌آفرین می‌رفت و نه حتی به جنگ؛
14.22 بلکه قلب عزیزش را می‌پژمرد، آنجا مانده،
14.23 و هیاهو و جنگ را آرزو می‌کرد.
15.0 493-530
15.1 باری هنگامی که پس از آن دوازدهمین پگاه برآمد، آنگاه خدایان همیشه باشنده، همه با هم سوی المپ آمدند،
15.2 و زئوس رهبری می‌کرد.
15.3 تتیس درخواست فرزند خویش را از یاد نبرده بود؛
15.4 دگر او از موج دریا برآمد
15.5 و سپیده‌دم سوی آسمان عظیم و المپ بالا رفت.
15.6 پور تیزبین خرونوس را نشسته بر بالاترین قله‌ی المپ چندفراز دور از دیگران یافت؛
15.7 و آنگاه در برابر او نشست،
15.8 و با دست چپ زانوانش را گرفت،
15.9 و سپس با دست راست زیر چانه‌اش را گرفته، ملتمسانه زئوس شهریار، پور خرونوس را گفت:
15.10 ای زئوس پدر، اگر هرگز در میان نامیرایان با سخن و یا با عمل تو را یاری دادم، این آرزوی من را برآورده کن.
15.11 پسر مرا محترم گردان، همو که جوان‌مرگ‌ترینِ دیگران می‌گشت؛
15.12 اما اکنون شهریار مردان آگاممنون او را بی‌احترام کرد،
15.13 چرا که پیشکشی‌اش را ربوده، گرفته و خود می‌برد.
15.14 باری، همانا تو، ای زئوس المپی رایزن، او را احترام ده، چندی ترویاییان را قدرت پیش بنه
15.15 تا بلکه آخاییان پسر مرا احترام کرده و او را با احترام بزرگ دارند.
15.16 چنین گفت،
15.17 و زئوس اَبْرگردآور او را هیچ پاسخی نداد،
15.18 بلکه چندی خاموش نشست،
15.19 و آنگاه تتیس زانوانش را در گرفت و چنان چنگ‌ زده، درمی‌آویخت،
15.20 و باز دوباره طلب می‌کرد:
15.21 همانا با من عهدی وفادارانه ببند، و اشارتی کن و یا نپذیر، چرا که تو را هیچ ترسی [نیست]، بلکه من نیک بدانم این‌چنین بی‌احترام‌ترین خدا میان همگان هستم.
15.22 و زئوس گردآورنده‌ی ابرها بسی لبریز از خشم او را پاسخ داد:
15.23 بی‌شک این کارها هلاکت‌بار [است]؛ و مرا به جدال کردن با هرا برمی‌انگیزی که مرا با سخنان ملامت‌بار خشمگین گرداند،
15.24 و حتی اینک نیز همواره در بین خدایان نامیرا مرا سرزنش می‌کند
15.25 و به من می‌گوید که ترویاییان را در نبرد یاری می‌کنم.
15.26 باری، تو اکنون دگر بازگرد، تا هرا چیزی نفهمد،
15.27 و من به این امور در خواهم نگریست تا به سرانجام رسانم.
15.28 اکنون بیا، تو را با سر اشارتی خواهم کرد تا ترغیب گشته باشی،
15.29 چرا که این از سوی من در میان نامیرایان بزرگترین نشان [است]،
15.30 زیرا آنچه که با سر اشارت کنم نه از سوی من پس گرفته [می‌شود] و نه دروغین و نه بی‌سرانجام [است].
15.31 پور خرونوس [چنین] گفت
15.32 و با ابروان سیاهش اشارتی کرد؛
15.33 آنگاه زلفان خدایگون‌ از سر شهریار نامیرا فرو بارید
15.34 و المپ پهناور را به لرزه انداخت.
16.0 531-567
16.1 آن دو چنین طرح ریخته، جدا شدند.
16.2 آنگاه او از المپ تابناک به دریا‌ی ژرف پرید، در حالی که زئوس سوی سرای خویش [رفت]،
16.3 و خدایان در برابر پدر، همه با‌ هم از جایگاه‌ خود برخاستند؛
16.4 [چون او] می‌آمد، هیچ یک طاقت برجای ماندن نداشت،
16.5 و دگر همگی در برابر او به پا خاستند.
16.6 آنگاه او آنجا بر تخت پادشاهی نشست،
16.7 در حالی که هرا، او را دیده، بی‌خبر نبود که تتیس سیمین‌پا، دختر پیرمرد دریا، با او نقشه‌ها ریخته است.
16.8 بی‌درنگ زئوس، پور خرونوس را طعنه‌زنان پیش‌ می‌خواند:
16.9 ای فریبکار، کدامینِ خدایان باز با تو نقشه‌ها ریخته است؟
16.10 همواره دور ماندن از من و در نهان تأمل کرده، داوری کردن تو را عزیز است،
16.11 و تا کنون هرگز مشتاقانه با من به گفتن سخنی که می‌اندیشی تن نداده‌ای؛
16.12 و آنگاه پدر مردان و خدایان او را پاسخ می‌داد:
16.13 هرا، به دانستن تمام اندیشه‌های من امید مدار،
16.14 [زیرا] گرچه مرا همسری، تو را دشوار خواهد بود؛
16.15 باری آنچه که درخور شنیدن [است]، پس نه کسی از خدایان و نه از آدمیان، پیش از تو آن را نخواهد دانست.
16.16 اما آنچه من بخواهم به دور از خدایان به آن بیندیشم، تو درباره‌ی هیچ یک از من مپرس و جویا مشو.
16.17 و آنگاه هرای ثور-چشم گرانقدر او را پاسخ داد:
16.18 ای شوم‌ترین پور خرونوس، این چه سخنی[بود] که گفتی؟
16.19 تا کنون تو را نه زیاده سوالی پرسیده و نه جویا می‌شوم،
16.20 بلکه بس آسوده این امور را چنان که بخواهی می‌سنجی.
16.21 اما اکنون در دل سخت ترسیده‌ام که مبادا تتیس سیمین‌پا، دختر پیرمرد دریا، تو را قانع کرده باشد؛
16.22 چرا که سپیده‌دم کنار تو نشست
16.23 و زانوانت را گرفت.
16.24 می‌دانم که تو به راستی او را اشارتی کردی، که آخیلئوس را احترام دهی و بسیاری را کنار ناو‌های آخاییان نابود گردانی.
16.25 زئوس گردآورنده‌ی ابرها در پاسخ او را گفت:
16.26 ای فریفته، همواره بدگمانی
16.27 و از تو رهایی‌ام نیست،
16.28 و این گونه نخواهی توانست کاری پیش ببری؛
16.29 بلکه از قلب من بس دورتر خواهی بود،
16.30 و این تو را ناگوارتر خواهد بود.
16.31 اگر امور چنین است، برای من مطلوب خواهد بود،
16.32 باری خاموش نشسته باش
16.33 و فرمان مرا اطاعت کن؛ اینک چنین خدایانی که در المپ هستند، آنگاه که نزدیک آمده و دستان شکست‌ناپذیرم را بر تو بالا برم از تو حفاظت نمی‌کنند.
17.0 568-611
17.1 چنین گفت
17.2 و هرای ثور-چشمِ گرانقدر ترسید
17.3 و آنگاه خمیده بر قلب مهربانش خاموش نشسته بود.
17.4 ایزدان آسمانی در سرای زئوس لبریز از خشم گشتند
17.5 و در میان آنان هِفایسْتوسِ ستوده‌هنر، دلجویی‌کنان از مادر عزیزش، هرای سپیدبازو، سخن گفتن آغاز می‌کرد:
17.6 بی‌شک این کارها هلاکت‌بار و حتی تحمل‌ناپذیر خواهد بود؛ اگر شما دو نفر چنین به خاطر میرایان عناد ورزید و در میان خدایان نزاع افکنید،
17.7 هیچ لذتی [در این] ضیافت نیکو نخواهد بود، و آنگاه آنچه بدتر [است] پیروز می‌شود.
17.8 و من مادر را پند می‌دهم، گرچه خود اندیشمند [است]، که از پدر عزیز، زئوس، دلجویی کرده، تا پدر باز پرخاش نکند و ضیافت ما را برهم‌ نزند.
17.9 چرا که اگر آن آذرخش‌انداز المپی بخواهد، [ما را] از جایگاه‌مان می‌راند،
17.10 زیرا او به‌غایت برترین است.
17.11 باری، تو با سخنانِ لطیف به او نزدیک شو
17.12 و سپس بی‌درنگ آن المپی با ما مهربان خواهد بود.
17.13 آنگاه چنین می‌گفت
17.14 و بالا رفته، جامِ دودسته را در دستان مادر عزیزش می‌نهاد
17.15 و او را گفت:
17.16 ای مادر من، تاب بیاور
17.17 و گرچه نگرانی، خودت را حفظ کن؛ نخواهم که تو را، گرچه عزیز هستی، جلوی چشمانم ضربت‌خورده ببینم
17.18 و آنگاه رنجیده، هیچ نتوانم [از تو] دفاع کنم،
17.19 زیرا رو در رو شدن با آن المپی دشوار [است]؛
17.20 چرا که پیش از این آن بار که خواسته‌ام [از تو] دفاع کنم پای مرا  گرفته و از دروازه‌ی آسمانی بیرون انداخت.
17.21 تمام روز روان بودم؛
17.22 و همراه با خورشیدِ در حال غروب در لِمْنوس فرو افتادم،
17.23 و دگر جان اندکی مانده بود.
17.24 در آنجا مردان سینتیایی بی‌درنگ از منِ افتاده مراقبت کردند.
17.25 چنین گفت،
17.26 و هرا، الهه‌ی سپیدبازو لبخند زد،
17.27 و لبخندزنان جام را از فرزندش با دست پذیرفت.
17.28 در همان حال او برای تمام آن خدایان دیگر از چپ به راست نکتار شیرین از قدح کشیده و شراب می‌ریخت؛
17.29 و سپس خدایان فرخنده را خنده‌ی خاموش‌نشدنی‌ برآمد، آنگاه که هفایستوس را میان سرا‌ها تکاپوکنان دیدند.
17.30 پس از آن تمام روز تا پایین رفتن خورشید جشن گرفتند
17.31 و دل‌شان [در آن] ضیافت برابر هیچ کم نمی‌داشت، نه چنگ بس‌زیبا را، که آپولون [به دست] می‌گرفت؛ و نه میوزها را، که به نوبت با صدای زیبایشان می‌سرودند.
17.32 دگر آنگاه که نور تابان خورشید پایین رفت، آنها هر یک به خانه‌ رفته آرامیدند، در آنجایی که هفایستوس نامدارِ خمیده‌پا، با فهم [خویش] دانسته، برای هر یک سرایی ساخت و
17.33 زئوس المپی آذرخش‌انداز سوی بستر خویش می‌رفت،
17.34 آنجا که پیش از این وقتی او را خواب شیرین می‌آمد به‌ خواب می‌رفت؛
17.35 آنجا که بالا رفته، و در کنار هرای زرین‌تاج می‌آرامید.
