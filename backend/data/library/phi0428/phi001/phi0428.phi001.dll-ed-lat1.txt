1. Bello Alexandrino conflato Caesar Rhodo atque ex Syria Ciliciaque omnem classem arcessit. Creta sagittarios, equites ab rege Nabataeorum Malcho euocat. Tormenta undique conquiri et frumentum mitti auxilia adduci iubet. Interim munitiones cotidie operibus augentur atque omnes oppidi partes quae minus esse firmae uidentur testudinibus ac musculis aptantur. Ex aedificiis autem per foramina in proxima aedificia arietes immittuntur, quantumque aut ruinis deicitur aut per uim recipitur loci in tantum munitiones proferuntur. Nam incendio fere tuta est Alexandria quod sine contignatione ac materia sunt aedificia et structuris ac fornicibus continentur tectaque sunt rudere aut pauimentis. Caesar maxime studebat ut, quam angustissimam partem oppidi palus a meridie interiecta efficiebat, hanc operibus uineisque agendis ab reliqua parte urbis excluderet, illud expectans primum ut, cum in duas partes esset urbs diuisa, acies uno consilio atque imperio administraretur, deinde ut laborantibus succurri atque ex altera oppidi parte auxilium ferri posset, in primis uero ut aqua pabuloque abundaret. (Quarum alterius rei copiam exiguam, alterius nullam omnino facultatem habebat.) Quod utrumque large palus praebere poterat.
